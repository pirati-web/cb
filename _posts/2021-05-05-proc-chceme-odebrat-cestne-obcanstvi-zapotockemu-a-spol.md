---
layout: blog
published: true
category: blog
title: Proč chceme odebrat čestné občanství Zápotockému a spol.?
date: '2021-05-05 05:55pm'
author: Zuzana Kudláčková
image: /static/media/zapotockyweb.jpg
description: >-
  České Budějovice mají několik možností, jak ocenit občany, kteří se zasloužili
  o město nebo se jinak osobně vyznamenali. Jsou jimi “Cena města” udělovaná od
  roku 1998, vyznamenání primátora města, medaile Za statečnost a medaile Za
  zásluhy, které se udělují od roku 2008. A nakonec pak tradiční čestné
  občanství, které je v Budějcích udělováno od roku 1807. Po roce 1948 docházelo
  k udělování čestného občanství jen výjimečně, spíše je nahrazoval čestný
  odznak města. Od roku 1979 nebylo čestné občanství uděleno.
tags: čestné občanství zápotocký nosek odebrání české budějovice
---
České Budějovice mají několik možností, jak ocenit občany, kteří se zasloužili o město nebo se jinak osobně vyznamenali. Jsou jimi “Cena města” udělovaná od roku 1998, vyznamenání primátora města, medaile Za statečnost a medaile Za zásluhy, které se udělují od roku 2008. A nakonec pak tradiční čestné občanství, které je v Budějcích udělováno od roku 1807. Po roce 1948 docházelo k udělování čestného občanství jen výjimečně, spíše je nahrazoval čestný odznak města. Od roku 1979 nebylo čestné občanství uděleno.



Bereme toto čestné občanství i jako určitý odraz dějin i aktuální politické situace. Například po roce 1918 obdrželi čestné občanství většinou jen české osobnosti, z místních například August Zátka.



V roce 2017 bylo čestné občanství odebráno Josefu Stalinovi a Klementu Gottwaldovi. Jaké však bylo naše překvapení, když jsme mezi dalšími doposud oceněnými nalezli přední komunistické osobnosti z padesátých let, konkrétně - **Antonína Zápotockého, Václava Noska, Zdeňka Nejedlého a Zdeňka Fierlingera**. 



Nestojíme o přepisování dějin. Nechceme měnit historii. Zcela jistě není žádná lidská bytost jen černá nebo bílá. Ale je potřeba si uvědomit, co tito komunističtí pohlaváři s naší zemí provedli a kam ji přivedli. “_Chceme tuto neblahou etapu naší historie uzavřít. A jednoznačně dát i touto formou najevo, že osoby, které se podílely nejen na likvidaci demokracie, ale i na politickém teroru padesátých let, si nezaslouží být i nadále umístěni mezi ostatními čestnými občany města_,” shrnuje předkladatel návrhu Jaroslav Hansal. 



Dovolíme si zde k tomuto tématu citovat vyjádření PhDr. Jana Synka historika z Ústavu pro studium totalitních režimů: “_Všichni čtyři výše jmenovaní byli na IX.sjezdu KSČ v květnu 1949 zvoleni do předsednictva ÚV KSČ, v němž zasedali až do X. sjezdu KSČ v červnu 1954, i poté byli členy politbyra ÚV KSČ Antonín Zápotocký (do r. 1957) a Zdeněk Fierlinger (do r. 1966). Předsednictvo ÚV KSČ lze v dané době vnímat vzhledem k panujícímu centralismu a vládě jedné strany jako nejvyšší rozhodující orgán v zemi. S jeho souhlasem a na jeho pokyn tak docházelo například k soudním procesům s politickými a ideovými protivníky, kteří byli trestáni mnohaletým odnětím svobody, ve více než dvou stech případů i trestem smrti….V případě zejména Antonína Zápotockého a Václava Noska, ale i Zdeňka Fierlingera a Zdeňka Nejedlého, se **jedná o osoby, které nesou skutečnou a nemalou míru odpovědnosti nejen za nastolení diktatury jedné strany a následné více než čtyřicetileté potlačování svobody a demokracie, ale i za státem organizovaný teror počátku padesátých let, zaměřený na skutečné i jen potenciální odpůrce a oponenty**_”.



Prosadili jsme tedy na program zasedání zastupitelstva města, které se koná v pondělí 10. května 2021, bod o odebrání čestného občanství těmto čtyřem komunistickým předákům.
