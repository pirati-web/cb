---
layout: blog
published: true
category: blog
title: INFORMACE Z PROSINCOVÝCH KOMISÍ MĚSTA
date: '2021-01-27 05:46am'
author: Filip Landa
image: /static/media/samsonx.jpg
description: >-
  Přinášíme vám informace ze čtyř komisí města, které zasedly v prosinci online
  k projednávání svých programů. 
tags: 'komise, Piráti, České Budějovice, prosincové komise'
---
Přinášíme vám informace ze čtyř komisí města, které zasedly v prosinci online k projednávání svých programů. 

## ŠKOLSKÁ KOMISE

Prosincové zasedání školské komise bylo kvůli závažné epidemiologické situaci velice stručné, ale za velké účasti komisařů. "V rychlosti jsme zrekapitulovali body z předchozí schůze. Pouze jedna žádost o mimořádnou dotaci nesnesla odklad - Mateřská školka U pramene už alarmující počet let chátrá a vyžaduje akutní péči. Jednohlasně se náš tým shodl na uznání mimořádné dotace a budeme dál apelovat, aby se tak stalo co nejdříve. Rád bych zároveň za sebe i za všechny členy školské komise poděkoval a vyjádřil respekt všem pedagogům, kteří v této nesnadné situaci dělají práci tak, jak nejlépe mohou. Didaktická transformace učiva je sám o sobě dost náročný proces. Ve chvíli, kdy má být koncipován na online prostředí bez osobní vazby a reakcí žáků, stává se daleko náročnějším," informuje komisař za Piráty **Vít Dvořák**.

## KOMISE PRO CESTOVNÍ RUCH

Jihočeská centrála cestovního ruchu má pro rok 2021 významně krácen rozpočet, a proto nebude pokračovat v projektu Jihočeského kraje „Léto v jižních Čechách“, který podporoval v roce 2020 ubytovatele formou voucherů pro ubytované hosty. Proto komise po dlouhé diskuzi vyčlenila z rozpočtu (který má k dispozici pro dotační programy), částku 1.000.000 Kč na vouchery pro ubytovatele, jako náhradu za tento krajský projekt. Část peněz si ponechala jako dotace pro každoroční dotační program v cestovním ruchu, pro akce konané na území města. 

Další bodem na programu byl “Vizuální smog ve městě” - komise se zabývala touto problematikou, která zasahuje i do oblasti cestovního ruchu a shledává důležitost tvorby nezávazného manuálu, který by doporučoval, informoval a ukazoval možnosti uplatnění reklamy a označování provozoven v centru města. Přijaté usnesení má podpořit snahu komise pro architekturu a územní rozvoj, která se tímto tématem již zabývala a doporučila radě města se tématem zabývat vč. realizování příslušného manuálu.

Kontrola destinační společnosti - Dotaz k dalšímu rozšiřování destinační společnosti – přehodnotit členské zastoupení a nemůže mít neustále každý člen hlasovací právo, dochází k oslabování pozice města během hlasování. Náměstek Vojtko doplnil, že rozšiřování a další směřování destinační společnosti se bude řešit v příštím roce. V tento moment je možnost rozšíření v rámci výkonného výboru vyčerpána. "Dále komise na základě mého návrhu přijala usnesení, ve kterém doporučuje, aby destinační společnost Českobudějovicko-Hlubocko z.s., jíž je město členem, předkládala přehled své činnosti ve čtvrtletních intervalech," dodává **Jaroslav Hansal**.

## KOMISE PRO ŽIVOTNÍ PROSTŘEDÍ

Komise se v předvánočním čase sešla především aby projednala, jak byly nebo nebyly uskutečněny projekty, které město v tomto resortu v roce 2020 dotovalo. Většina řešitelů to zvládla dobře i přes epidemiologickou situaci se uklízelo, vzdělávalo a zvelebovalo.

Předseda komise oznámil svou rezignaci (z osobních důvodů), jsme tedy v napětí, jak bude v následujícím roce vše fungovat.

"Kolegům jsem dále představil seminář Nadace Partnerství ohledně možností obcí, jak ovlivňovat krajinu okolo sebe, zejména pomocí pachtovních smluv se zemědělci, kteří hospodaří na obecních pozemcích. Doporučili jsme radě města, ať na seminář někoho z úředníků pošle. A nakonec jsem jako podnět do budoucna zmínil, jaká usnesení a materiály přijali kolegové v Praze ohledné péče o trávníky a zakládání květnatých pásů. Budeme se na některém z příštích zasedání zabývat tím, jestli a případně jak je přenést i do Budějovic," referuje z jednání komise Pirát **Dan Leština**.

## KOMISE PRO ARCHITEKTURU A ÚZEMNÍ ROZVOJ

Komise se sešla 7. 12.  Hlavní body k projednávání byly tři: budoucnost Senovážného náměstí (1), zadání územního plánu (2), možnosti regulace reklamy a vizuálního smogu (3).

ad 1) Městský architekt J. Němec v úvodu představil ověřovací studii týkající se možné úpravy Senovážného náměstí. Upozornili jsme, že se studie namísto analýzy snaží předjímat konkrétní architektonické řešení, což je zbytečně svazující pro případné budoucí zadání urbanistické soutěže. Na náměstí se počítá s vybudováním podzemního parkoviště, kultivací povrchu náměstí, odkrytím Mlýnské stoky a s umístěním zatím blíže nespecifikované stavby ideálně kulturního účelu (v jednání je budova pro krajskou galerii). F. Landa, L. Zemen a M. Vodák vyjádřili pochybnosti o potřebě navržené kapacity parkování 525 míst, především s ohledem na kapacity navazujících komunikací a rozpočet stavby. Vzhledem k tomu, že náměstí a galerie budou pravděpodobně dva oddělené projekty, jeví se jako vhodná forma projektové části soutěže na náměstí a ideové části soutěže na návrh regulace pro případnou zástavbu. Město by mělo záměr projednat s Jihočeským krajem a navrhnout možnou spolupráci a koordinaci. ÚHA by měl začít připravovat podklady pro soutěž.

ad 2) Dne 4.12. schválilo zastupitelstvo města návrh zadání nového územního plánu. Plán má být navržený pro udržitelný růst města pro 110 000 obyvatel. Arch. Brůha upozornil na několik nesrovnalostí a rozporů v zadání, např. návrh omezení extenzivního rozvoje a současně návrh zástavby mimo současnou zastavitelnou plochu. Vzhledem k požadované kapacitě výstavby bude potřeba jít především do vnitřních rezerv a intenzifikaci výstavby. To bude vyžadovat spolupráci veřejných institucí a soukromých developerů a nastavení jasnějších pravidel. Územní plán v měřítku 1:10 000 a výkres funkčního využití území je v tomto směru nedostatečný. Arch. Brůha navrhuje do územního plánu zapracovat podrobnější regulační prvky, což by ve výsledku mohlo ušetřit čas a finance. Škoda, že jsme se k této diskuzi dostali až nyní, prakticky ex-post. Kapitola "D" zadání ale navrženou možnost již částečně obsahuje. Doporučili jsme dále jednat s odborem územního plánování a zpracovatelem plánu.

ad 3) "Připravil jsem prezentaci týkající se vizuálního smogu, reklamy, dopravního značení, mobiliáře a dalších drobných staveb ve veřejném prostranství města. Upozornil jsem na možnost pozitivního a motivačního přístupu na městském majetku a jeho příspěvkových organizací a dále propagaci dobrých soukromých příkladů. Jako problematické se jeví to, že samospráva by chtěla reklamu regulovat, ale kompetence k vymáhání má státní správa. Koncepci regulace nebo manuálu může zpracovat ÚHA nebo externí dodavatel. Řada českých měst ji má zpracovanou a základní principy a teze lze tedy převzít, ale bude potřeba stanovit odpovědné osoby za její konkrétní naplňování. Regulace reklamy je navíc již obsažena v některých městských vyhláškách - koncepční dokument by tak měl spíše shrnout již existující nařízení a pomoci zorientovat se v problematice jednotlivým aktérům (především tedy podnikatelům) v území," shrnuje **Filip Landa**.

Na závěr komise přijala dvě usnesení, první se týkalo návrhu krajské zastupitelky Lindy Hetešové o umístění pamětní desky architekta Bohumila Böhma na objekt plaveckého stadionu, což komise podpořila a pověřila k jednání o této věci ÚHA. Druhé usnesení doporučuje radě města zpracovat koncepční dokument Manuál reklamy a regulace vizuálního smogu.
