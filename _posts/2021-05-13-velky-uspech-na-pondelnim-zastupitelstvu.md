---
layout: blog
published: true
category: blog
title: Velký úspěch na pondělním zastupitelstvu
date: '2021-05-13 06:40am'
author: Jan Hošek
image: /static/media/hlasovani.jpg
description: >
  Kromě běžného programu zastupitelstvu města, které se konalo v pondělí 10.
  května 2021, jsme si na zasedání připravili a prosadili dva naše body, na
  kterých jsme již delší dobu usilovně pracovali. A je potřeba říci, že šlo
  opravdu o velká témata - ekonomické a morální. 
tags: zastupitelstvo české budějovice úspěch
---
Kromě běžného programu zastupitelstvu města, které se konalo v pondělí 10. května 2021, jsme si na zasedání připravili a prosadili dva naše body, na kterých jsme již delší dobu usilovně pracovali. A je potřeba říci, že šlo opravdu o velká témata - ekonomické a morální. 



Prvním z nich byla kauza “**Děkanské pole**”. Tomuto tématu se nejvíce, dlouhodobě a především velice pečlivě věnoval **Josef Špak** (Piráti). Jde o lukrativní pozemky mezi Budějovicemi a Novým Roudným o rozloze 38 hektarů, které jsou v současné době na základě restituce ve vlastnictví církve. 



Zároveň je ale vypracován posudek, jehož autorem je Marek Starý z Právnické fakulty Univerzity Karlovy, který se odvolává na dohodu ze 16. století mezi městem a farářem, kde je jasně uvedeno, že město dává tyto pozemky církvi pouze do užívání, nejde tedy o kupní smlouvu. A z této teze tak vyplývá i stávající právo města na tyto pozemky. 



Věc je to velmi složitá a dle našeho názoru nezbývá nic jiného, než aby o vlastnictví pozemků rozhodl soud. Hodnota pozemků je vyčíslena posudkem znalce na **více než 140 milionů korun**. Náklady na tento soudní spor jsou odhadnuty na 100-200 tisíc korun. Soud může samozřejmě rozhodnout i v neprospěch města, ale dle našeho názoru jde o přijatelné finanční riziko. Pokud soud rozhodne ve prospěch Budějovic, získání pozemků v tak velké hodnotě by bylo samozřejmě velkým úspěchem. 



Velmi se divíme tomu, že radnice se soudnímu sporu o určení vlastnictví tak velmi brání. Ukázalo se to i na velmi vypjatém a emotivním jednání zastupitelstva k tomuto bodu. Především více než hodinová úvodní přednáška náměstka primátora Tomáše Bouzka (Spol.pro Bud. - Lidovci a TOP09) byla spíše hledáním všech možných důvodů, proč do soudního sporu nejít. Chvílemi připomínal spíše advokáta, který stojí na straně církve a nikoliv představitele města a člena Rady města, který by se měl především jako dobrý hospodář snažit pozemek získat pro města. 



Nakonec hlasování zastupitelů (23 ze 45) rozhodlo a pověřilo radnici, aby připravilo soudní spor, který by definitivně rozhodl o skutečném vlastníkovi těchto pozemků. O tom, že šlo opravdu o velké téma svědčí i potlesk, který po úspěšném hlasování zazněl v zasedací místnosti města, což se často nestává.



Dalším naším bodem, který pečlivě připravil **Jaroslav Hansal** (Piráti) byl návrh na **odejmutí čestného občanství pro pro Antonína Zápotockého, Václava Noska, Zdeňka Nejedlého a Zdeňka Fierlingera**. K naší iniciativě se následně tak trochu narychlo na zastupitelstvu samostatně připojit Šimon Heller  (Spol.pro Bud. - Lidovci a TOP09), s návrhem na odebrání stejné pocty pro Valentinu Těreškovovou. 



Chápeme, že jsou na světě důležitější problémy, než řešení čestného občanství města, ale pokud žijí oběti těchto osob a jejich příbuzní, myslíme si, že je velkým morálním problémem, že strůjci zločinů z padesátých let jsou takto městem stále oceňování. Nechápeme čestné občanství jako nějaký mrtvý dokument o historické době, ale jako skutečné ocenění těch nejlepších z nejlepších. A tam by dle našeho soudu skutečně neměli být strůjci justičních vražd. 



Po delší diskuzi a odmítnutí návrhu komunistickými zastupiteli, byl náš návrh velkou většinou přijat. Naopak návrh týkající se kosmonautky Valentiny Těreškovové přijat nebyl. 



Z dalších významných bodů na programu zastupitelstva upozorňujeme na zvolení Viktora Lavičky (ANO) na předsedu kontrolního výboru, se kterým zásadně nesouhlasíme. Na neschopnost radnice připravovat a dotahovat velké stavební projekty upozornil Martin Kuba (ODS) v případě nezvládnuté, špatně připravené a protahující se stavy tunelu pod vlakovým nádražím.  Oba problémy budeme také důkladně sledovat.



Dvanáctihodinové zasedání zastupitelstva skončilo své jednání ve 21 hodin a znovu se ukázalo, že i z opozice můžeme významně ovlivnit chod města tam, kde stávající koalice selhává. Usilovně jsme pracovali a máme opravdu velkou radost, že se nám naše návrhy podařilo zastupitelstvem protlačit a děkujeme všem, kteří nám pomáhali nebo pro naše návrhy hlasovali.
